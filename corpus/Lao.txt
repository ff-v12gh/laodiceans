Paulus Apostolus non ab hominibus neque per hominem sed per Jesum Christum, fratribus qui sunt Laodiciae.
Gratia vobis et pax a Deo patre et Domino Jesu Christo.
Gratias ago Christo per omnem orationem meam, quod permanentes estis in eo et perseverantes in operibus eius, promissum expectantes in diem iudicii.
Neque destituant vos quorundam vaniloquia insinuantium, ut vos avertant a veritate evangelii quod a me praedicatur.
Et nunc faciet Deus ut qui sunt ex me ad profectum veritatis evangelii deservientes et facientes benignitatem operum que salutis vitae aeternae.
Et nunc palam sunt vincula mea quae patior in Christo; quibus laetor et gaudeo.
Et hoc mihi est ad salutem perpetuam; quod ipsum factum orationibus vestris et administrante Spiritu sancto, sive per vitam sive per mortem.
Est enim mihi vivere in Christo et mori gaudium.
Et id ipsum in vobis faciet misericordia sua, ut eandem dilectionem habeatis et sitis unianimes.
Ergo, dilectissimi, ut audistis praesentia mei, ita retinete et facite in timore Dei, et erit vobis vita in aeternum:
Est enim Deus qui operatur in vos. 12 Et facite sine retractu quaecumque facitis.
Et quod est [reliquum], dilectissimi, gaudete in Christo; et praecavete sordidos in lucro.
Omnes sint petitiones vestrae palam apud Deum; et estote firmi in sensu Christi.
Et quae integra et vera et pudica et iusta et amabilia, facite.
Et quae audistis et accepistis in corde retinete; et erit vobis pax.
Salutant vos sancti.
Gratia Domini Jesu cum spiritu vestro.
Et facite legi Colosensibus et Colosensium vobis.